AAN: Selections
=============

PART TWO: DEFENSES OF CHRISTIANITY

DESPITE CLAIMS TO THE OTHERWISE, CHRISTIANITY HAS NOT BROUGHT EVIL UPON THE EARTH (1.1–1.15, 1.21–24)
[4] *The accusation*
1.1. quoniam comperī nōnnūllōs quī sē plūrimum sapere suīs persuāsiōnibus crēdunt īnsānīre, bacchārī, et velut quiddam prōmptum ex ōrāculō dīcere, postquam esse in mundō Chrīstiāna gēns coepit, terrārum orbem perisse, multifōrmibus malīs affectum esse genus hūmānum, ipsōs etiam caelitēs, dērelictīs cūrīs sollemnibus quibus quondam solēbant invīsere rēs nostrās, terrārum ab regiōnibus exterminātōs, 2. statuī prō captū ac mediocritāte sermōnis contraīre invidiae et calumniōsās dissolvere crīminātiōnēs, nē aut illī sibi videantur, populāria dum verba dēprōmunt, magnum aliquid dīcere aut, sī nōs tālibus continuerimus ab litibus, obtinuisse sē causam pūtent, vīctam suī vitiō, nōn assertōrum silentiō dēstitūtam. 3. neque enim negāverim validissimam esse accūsātiōnem istam hostīlibusque condignōs odiīs nōs esse, sī apud nōs esse cōnstiterit causās per quās suīs mundus aberrāvit ab lēgibus, exterminātī sunt diī longē, exāmina tanta maerōrum mortālium importāta sunt saeculīs.

[5] *Nil sub sole novum*
2.1. īnspiciāmus igitur opīniōnis istīus mentem et hoc quod dīcitur quāle sit, summōtīsque omnibus contentiōnum studiīs quibus obscūrārī et contegī contemplātiō rērum solet, an sit istud quod dīcitur vērum, mōmentōrum parium exāminātiōne pendāmus. 2. efficiētur enim profectō ratiōnum cōnsequentium cōpulātū, ut nōn impiī nōs magis, sed illī ipsī repperiantur crīminis istīus reī, quī sē nūminum profitentur esse cultōrēs atque inveterātīs religiōnibus dēditōs. 3. ac prīmum ab hīs illud familiārī et placidā ōrātiōne perquīrimus: postquam esse nōmen in terrīs Chrīstiānae religiōnis occēpit, quidnam inūsitātum, quid incognitum, quid contrā lēgēs prīncipāliter īnstitūtās aut sēnsit aut passa est rērum ipsa quae dīcitur appellāturque nātūra? 4. numquid in contrāriās quālitātēs prīma illa elementa mūtāta sunt, ex quibus rēs omnēs cōnsēnsum est esse concrētās? 5. numquid māchinae huius et mōlis, quā ūniversī tegimur et continēmur inclūsī, parte est in aliquā relaxāta aut dissolūta cōnstrūctiō? numquid vertīgō haec mundī, prīmigeniī mōtūs moderāmen excēdēns, aut tardius rēpere aut praecipitī coepit volūbilitāte raptārī? 6. numquid ab occiduīs partibus attollere sē astra atque in ortūs ferrī signōrum coepta est inclīnātiō? numquid ipse sīderum sōl prīnceps, cuius omnia lūce vestiuntur atque animantur calōre, exārsit, intepuit atque in contrāriōs habitūs moderāminis solitī temperāmenta corrūpit? numquid lūna dēsīvit redintegrāre sē ipsam atque in veterēs fōrmās novellārum semper restitūtiōne trādūcere? 7. numquid frīgora, numquid calōrēs, numquid tepōrēs mediī inaequālium temporum cōnfūsiōnibus occīdērunt? numquid longōs habēre diēs brūma et revocāre tardissimās lūcēs nox coepit aestātis? 8. numquid suās animās exspīrāvērunt ventī ēmortuīsque flāminibus neque caelum coartātur in nūbila nec madidārī ex imbribus arva succēdunt? commendāta sēmina tellūs recūsat accipere aut frondēscere arborēs nōlunt? sapor frūgibus esculentīs et vītīs liquōribus mūtātus est? oleārum ex baculīs cruor taeter exprimitur nec lūminī subministrātur extīnctō? 9. animālia terrīs suēta atque in aquīs dēgentia nōn suriunt, nōn concipiunt, fētūs nōn in uterīs sūmptōs suīs mōribus et suā lēge cūstōdiunt? 10. ipsī hominēs dēnique, quōs per duās habitābilēs ōrās terrae sparsit prīma incipiēnsque nātīvitās, nōn mātrimōnia cōpulant nūptiārum sollemnibus iūstīs? nōn dulcissimās prōcreant līberōrum stirpēs? 11. nōn negōtia pūblica, nōn prīvāta et familiārēs rēs agunt? nōn, ut cuique libitum est, per dīversās artium disciplīnārumque ratiōnēs et ingenia dērigunt et studiōsae referunt nāvitātis ūsūrās? 12. nōn rēgnant, nōn imperant quibus sors rērum attribūta est tālium? nōn auctiōrēs cotīdiē dignitātibus et potestātibus fīunt, iūdiciōrum disceptātiōnibus praesunt, lēgēs interpretantur et iūra? 13. nōnne omnia cētera quibus vīta succingitur et continētur hūmāna, suīs omnēs in gentibus patriōrum celebrant īnstitūtiōnibus mōrum?
3.1. cum igitur haec ita sint neque ūlla irrūperit novitās quae tenōrem perpetuum rērum dissociāta continuātiōne dīdūxerit, quid est istud, quod dīcitur invectam esse lābem terrīs, postquam religiō Chrīstiāna intulit sē mundō et vēritātis absconditae sacrāmenta patefēcit? 2. “sed pestilentiās,” inquiunt, “et siccitātēs, bella, frūgum inopiam, locustās, mūrēs et grandinēs rēsque aliās noxiās, quibus negōtia incursantur hūmāna, diī nōbīs important iniūriīs vestrīs atque offēnsiōnibus exasperātī.” 3. — sī in rēbus perspicuīs et nūllam dēsīderantibus dēfēnsiōnem nōn stoliditātis esset diūtius immorārī, ostenderem profectō replicātīs priōribus saeculīs, mala ista quae dīcitis nōn esse incognita, nōn repentīnās, et postquam gēns nostrā fēlīcitāte dōnārī huius vocāminis meruit irrūpisse hās lābēs et īnfestāre coepisse discrīminum varietāte mortālia. 4. sī enim nōs sumus in causā et in nostrī crīminis meritum excōgitātae sunt hae pestēs, unde nōvit antīquitās miseriārum haec nōmina, unde bellīs significātum dēdit? pestilentiās, grandinēs quā potuit ratiōne signāre aut inter suās vōcēs, quibus ōrātiō explicābātur, assūmere? nam sī novella sunt haec mala et ab recentibus dūcunt offēnsiōnibus causās, quī potuit fierī ut eīs rēbus verba fōrmāret, quās nec ipsa sciēbat expertam sē esse neque ūllīs comperisset maiōrum in temporibus factitātās? 5. “pēnūria,” inquit, “frūgum et angustiae frūmentāriae artius nōs habent.” — antīqua enim et vetustissima saecula necessitātis istīus aliquandō fuērunt expertia? nōnne ipsa nōmina, quibus cēnsentur haec mala, testificantur et clāmant nūllum ab hīs umquam immūnem abīsse mortālium? 6. quodsī ad crēdendum difficilis rēs esset, testimōniīs agere possēmus auctōrum quantae, quotiēs, et quae gentēs famem sēnserint horridam et aggerātā interierint vastitāte. 7. “cāsūs frequentissimī grandinis accidunt atque atterunt cūncta.” — in litterīs enim prīscīs comprehēnsum et compositum nōn vidēmus, etiam imbrēs saxeōs tōtās saepe comminuisse regiōnēs? 8. “difficilēs pluviae sata faciunt ēmorī et sterilitātem indīcunt terrīs.” — immūnis enim antīquitās malīs ab hīs fuit, cum etiam flūmina cognōverimus ingentia līmīs inhorruisse siccātīs? 9. “pestilentiae, contāgia ūrunt genus hūmānum.” — annālium scrīpta percurrite linguārum dīversitātibus scrīpta: ūniversās discētis gentēs saepenumerō dēsōlātās et viduātās suīs esse cultōribus. 10. “ab locustīs, ā mūribus genus omne acciditur atque arrōditur frūgum.” — historiās īte per vestrās et ab istīs pestibus īnstruēminī quotiēns prior aetās affectā sit et paupertātis ad miseriās vēnerit. 11. “terrārum validissimīs mōtibus tremefactae nūtant usque ad perīculum cīvitātēs.” — quid, hiātibus maximīs interceptās urbēs cum gentibus superiōra tempora nōn vīdērunt aut ab huiusmodī cāsibus fortūnās habuēre sēcūrās?
: : :
5.3. ut Helena, diīs ducibus atque impulsōribus rapta, et suīs esset dīrum et ventūrīs temporibus fātum, religiōnis nostrae attribūtum est crīminī? 4. ut ille immānis Xersēs mare terrīs immitteret et gressibus maria trānsīret, nostrī nōminis effectum est īrā? 5. ut ex Macedoniae fīnibus ūnus exortus adolēscēns Orientis rēgna et populōs captīvitāte ac servitiō subiugāret, nōs fēcimus atque excitāvimus causās? 6. ut modo Rōmānī velut aliquod flūmen torrēns cūnctās submergerent atque obruerent nātiōnēs, nōs vidēlicet nūmina praecipitāvimus in furōrem? 7. quodsī hominum nūllus est quī quae iamdūdum gesta sunt nostrīs audeat temporibus imputāre, quemadmodum possīmus miseriārum esse praesentium causae, cum novī fīat nihil, sed sint omnia vetera et nūllīs antīquitātibus inaudīta?
6.1. quamquam ista quae dīcitis bella religiōnis nostrae ob invidiam commovērī nōn sit difficile comprobāre post audītum Chrīstum in mundō nōn tantum nōn aucta, vērum etiam maiōre dē parte furiārum compressiōnibus imminūta. 2. nam cum hominum vīs tanta magisteriīs eius accēperimus ac lēgibus, malum mālō rependī nōn oportēre, iniūriam perpetī quam irrogāre esse praestantius, suum potius fundere quam aliēnō polluere manūs et cōnscientiam cruōre, habet ā Chrīstō beneficium iamdūdum orbis ingrātus, per quem feritātis mollīta est rabiēs atque hostīlēs manūs cohibēre ā sanguine cognātī animantis occēpit.
: : :

[6] *The true source of these evils*
7.1. “sed sī per vōs,” inquiunt, “nihil rēbus incommodātur hūmānīs, unde sunt haec mala quibus urgētur et premitur iamdūdum miseranda mortālitās?”
: : :
8.2. quid enim sī prīma māteriēs, quae in rērum quattuor elementa dīgesta est, miseriārum omnium causās suīs continet in ratiōnibus involūtās? 3. quid sī sīderum mōtūs certīs signīs, partibus, temporibus, līneīs, pariunt haec mala et subiectīs afferunt variōrum discrīminum necessitātēs? 4. quid sī statīs temporibus rērum vicissitūdinēs fīunt atque ut in maritimīs aestibus modo secundae rēs affluunt, modo rūrsus refluunt, malīs reciprocantibus prōspera? 5. quid sī māteriae faex ista, quam sub nostrīs calcāmus ingressibus, hanc habet sibi lēgem datam, ut expīret nocentissimōs hālitūs, quibus corruptus āēr iste et corporibus lābem ferat et negōtia īnfirmet hūmāna? 6. quid sī — quod proximum vērō est — quicquid nōbīs vidētur adversum mundō ipsī nōn est malum, omniaque quae fīunt nostrīs commoditātibus statuentēs, opīniōnibus improbīs crīmināmur ēventa nātūrae?
: : :
9.1. “nōn pluit,” inquit, “caelum et frūmentōrum inopiā nescioquā labōrāmus.” — quid enim īnservīre elementa tuīs necessitātibus postulās atque, ut vīvere mollius et dēlicātius tū possīs, obsequia temporum tuīs dēbent commoditātibus sē dare? 2. quid enim sī hōc pactō nāvigātiōnis cupidissimus conquerātur ventōs iamdiū nōn esse et caelī conquiēvisse flātūrās? numquid ideō dīcendum est perniciōsam esse tranquillitātem illam mundī, quia vectōribus impediat vōta? 3. quid sī sōle aliquis torrēre sē suētus et acquīrere corporī siccitātem ratiōne cōnsimilī conquerātur frequentissimīs nūbilīs iūcunditātem serēnitātis ablātam? numquid ideō dīcenda sunt nūbila inimīcā obductiōne pendēre, quia libīdinī nōn permittitur ōtiōsē rutilāre sē flammīs et causās pōtiōnibus praeparāre? 4. ēventa haec omnia quae fīunt et accidunt mōle sub hāc mundī commodulīs nōn sunt nostrīs sed ipsīus pendenda sunt ratiōnibus ōrdinibusque nātūrae.
10.1. nec sī aliquid accidit quod nōsmet ipsōs aut rēs nostrās parum laetīs successibus fōvit, continuō malum est et in exitiābilis reī opīniōne pōnendum. 2. pluit mundus aut nōn pluit: sibimet pluit aut nōn pluit et, quod forsitan nesciās, aut ūlīginem nimiam siccitātis ārdōre dēcoquit aut longissimī temporis āriditātem pluviārum effūsiōnibus temperat. 3. pestilentiās, morbōs, famēs, atque aliās suggerit mālōrum exitiābilēs fōrmās: unde tibi est scīre nē quod exūberat sīc tollat ut per sua dispendia modum rēbus luxuriantibus fīgat?
11.1. tū audeās dīcere: hoc et illud est in mundō malum, cuius explicāre, dissolvere neque orīginem valeās neque causam et, quia tuās impediat dēliciārum forsitan et libīdinum voluptātēs, perniciōsum esse atque asperum dicās? 2. quid ergō? quia frīgus membrīs tuīs adversum est et congelāre, cōnstringere sanguinis tuī fervōrem solet, idcircō in mundō hiemps esse nōn dēbet? et quia sustinēre, perferre flagrantissimōs sōlēs nequis, ex annō aestās tollenda est atque aliīs lēgibus alia rūrsus ōrdinanda nātūra? 3. vērātrum venēnum est hominibus: numquid ob hanc causam nōn dēbuit nāscī? ovīlibus īnsidiātur lupus: numquid in culpā nātūra est, quod lanītiīs extulit importūnissimam bēluam? morsū animam serpēns tollit: maledīcās scīlicet primordiīs rērum, quod tam saeva prōdigia genitūrīs spīrantibus addidērunt.
12.1. superciliōsa nimium rēs est, cum ipse sīs nōn tuus, aliēnā etiam in possessiōne versēris, potentiōribus dare condiciōnem velle, ut id fīat quod cupiās, nōn quod in rēbus invēneris antīquīs cōnstitūtiōnibus fīxum. 2. quārē habēre sī locum vestrās vultis querimōniās, hominēs, prius est ut doceātis unde vel quī sītis, vōbīsne sit genitus et fabricātus mundus an in eum vēneritis aliēnīs ex regiōnibus inquilīnī. 3. quod cum dīcere nōn sit vestrum neque explicāre possītis cuius reī causā sub hāc caelī convexiōne versēminī, dēsistitē arbitrārī pertinēre ad vōs quicquam, cum ea quae fīunt nōn partiliter fīant, sed ad cēnsūs summam redeant referanturque tōtīus.

[7] *@The occurrence of the opposite@ must be explained*
13.1. “Chrīstiānōrum,” inquiunt, “causā mala omnia dī ingerunt et interitus comparātur ab superīs frūgibus.” — rogō, cum haec dīcitis, nōn calumniārī vōs improbē in apertīs cōnspicitis manifēstīsque mendāciīs? 2. trecentī sunt annī fermē, minus vel plūs aliquid, ex quō coepimus esse Chrīstiānī et terrārum in orbe cēnsērī: numquid omnibus hīs annīs continua fuērunt bella, continuae sterilitātēs, pāx nūlla in terrīs, nulla prōtinus vīlitās aut abundantia rērum fuit? 3. hoc enim prīmum efficiendum est eī quī nōs arguit, perpetuās et iūgēs calamitātēs fuisse hās, numquam omnīnō respīrāsse mortālia et sine ūllīs, ut dīcitur, fēriīs multiplicium fōrmās sustinuisse discrīminum.
14.1. atquīn vidēmus mediīs hīs annīs mediīsque temporibus ex victīs hostibus innumerābilēs esse victōriās reportātās, prōlātōs imperiī fīnēs et in potestātem redāctās inaudītī nōminis nātiōnēs; saepenumerō maximōs annōrum fuisse prōventūs, vīlitātēs atque abundantiās rērum tantās ut commercia stupērent ūniversa, pretiōrum auctōritāte prōstrāta. 2. quemadmodum enim rēs agī et usque ad hōc tempus genus quīsset dūrāre mortālium, sī nōn omnia quae ūsus vītae posceret subministrāret fertilitās rērum?
15.1. sed fuērunt aliquandō nōnnūlla in necessitātibus tempora — et relaxāta sunt abundantiīs rūrsus; contrā voluntātem quaedam bella administrāta — et victōriīs postmodum successibusque corrēcta. 2. quid ergō? dīcēmus iniūriārum nostrārum deōs modo memorēs esse modo esse rūrsus immemorēs? 3. sī quō tempore famēs est īrātī esse dīcuntur, sequitur ut abundantiae tempore īrātī et difficilēs nōn sint; atque ita perdūcitur rēs eō, ut vicibus lūdicrīs et pōnant et repetant īrās et in integrum sē semper offēnsiōnum nunc veniā nunc recordātiōne restituant.
: : :
[8] *Anger is not compatible with divinity*
17.1. et tamen, ō magnī cultōrēs atque antistitēs nūminum, cūr īrāscī populīs Chrīstiānīs augustissimōs illōs assevērātis deōs? ita nōn advertitis, nōn vidētis, affectūs quam turpēs, quam indecōrās nūminibus attribuātis īnsāniās? 2. quid est enim aliud īrāscī quam īnsānīre, quam furere, quam in ultiōnis libīdinem ferrī et in alterīus dolōris crucibus efferātī pectoris aliēnātiōne bacchārī? 3. hoc ergō diī magnī nōrunt, perpetiuntur, et sentiunt, quod ferae, quod bēluae, quod mortiferae continent venēnātō in dente natricēs. 4. quod levitātis in homine, quod terrēnō in animante culpābile est, praestāns illā nātūrā et in perpetuae virtūtis firmitāte cōnsistēns scīre assevērātur ā vōbīs — 5. et quid ergō sequitur necessāriō, nisi ut ex eōrum lūminibus scintillae ēmicent flammeae, aestuet anhēlum pectus, spūma iactētur ex ōre et ex verbīs ārdentibus labrōrum siccitās inalbēscat?
18.1. quod sī vērum est istud et est explōrātum et cognitum, effervēscere deōs īrā et huiusmodī mōtū, perturbātiōne iactārī, immortālēs et perpetuī nōn sunt nec in dīvīnitātis alicuius exīstimātiōne pōnendī. 2. ubi enim est ūllus, sīcut sapientibus vidētur, affectus, ibi esse necesse est passiōnem; ubi passiō sita est, perturbātiōnem cōnsentāneum est cōnsequī; ubi perturbātiō est, ibi dolor et aegritūdō est; ubi dolor et aegritūdō est, imminūtiōnī et corruptiōnī iam locus est — quae duo sī vexant, adest vīcīnus interitus, mors omnia fīniēns et cūnctīs adimēns sentientibus vītam.
19.1. quid quod istō modō nōn tantum illōs levēs ac fervidōs, vērum — quod ab diīs convenit procul esse dimōtum — et inīquōs indūcitis et iniūstōs et aequitātis vel modicae nūllam prōrsus obtinēre ratiōnem? 2. quid est enim tam iniūstum quam aliīs īrāscī et aliōs laedere, dē hominibus conquerī et innoxia dīlacerāre frūmenta, Chrīstiānum nōmen ōdisse et dispendiīs omnibus suōs labefactāre cultōrēs?
: : :
[9] *The shared suffering of the @pagan@ must be explained*
21.1. vōbīs secundās tribuant valētūdinēs, adversās nōbīs ac pessimās. opportūnīs imbribus vestra irrigent rūra, pluviārum quīcumque sunt rōrēs nostrīs ab agellulīs abigant. lānitia cūrent vestra numerōsīs fētibus multiplicārī, sterilitātem īnfaustam nostrīs pecuāriīs īnferant. 2. ex olīvīs vestrīs atque vīnētīs plēnam faciant autumnitātem fundī, at ex nostrīs exprimī ūnum prohibeant palmitibus rōrem. 3. ad extrēmum et ultimum, in vestrō ōre praecipiant suam frūgēs retinēre nātūram, at vērō in nostrō mel amārum fierī, oleārum fluenta rancēscere et sub ipsīus pōculī labrīs in acoris perfidiam vīnum repente mūtārī.
22.1. quod cum minimē fierī testificentur rēs ipsae, neque minus ad nōs quicquam neque ad vōs plūrimum redundāre vītālibus ex beneficiīs cōnstet, libīdō quae tanta est inimīcōs atque hostēs deōs esse contendēre Chrīstiānīs, quōs in rēbus trīstissimīs atque laetīs nihil abs tē videās ratiōne in aliquā discrepāre? 2. sī vērum vōbīs permittitis ac sine ūllīs assentātiōnibus dīcī, verba sunt haec, verba sunt, rēs immō per calumniās crēditae, nōn cognitiōnis alicuius testimōniō comprobātae. 

[10] *The truth of the matter*
23.1. cēterum, diī vērī et quī habēre, quī ferre nōminis huius auctōritātem condignī sunt, neque īrāscuntur neque indignantur neque quod alterī noceat īnsidiōsīs māchinātiōnibus cōnstruunt. 2. etenim rēvērā est impium et sacrilegia cūncta trānscendēns, sapientem illam crēdere beātissimamque nātūram magnum aliquid putāre, sī sē sibi aliquis adūlātōriā humilitātē summittat, et sī fuerit nōn factum, dēspectam sē crēdere et ab summī culminis dēcidisse fastīgiō. 3. puerīle, pusillum est et exīle, vix et illīs conveniēns quōs iamdūdum experientia doctōrum daemonās appellat et hērōas nōn nōsse caelestia et in hāc rērum māteriā crassiōre condiciōnis suae sorte versārī.
24.1. vestra sunt haec, vestra sunt irreligiōsē opīnāta et irreligiōsius crēdita. 2. quinimmō, ut vērius prōloquar, haruspīcēs hās fābulās, coniectōrēs, hariolī, vātēs, et numquam nōn vānī concinnāvēre fānāticī, quī, nē suae artēs intereant ac nē stipēs exiguās cōnsultōribus excutiant iam rārīs, sīquandō vōs velle rem venīre in invidiam comperērunt, 3. “negleguntur diī,” clāmitant, “atque in templīs iam rāritās summa est, iacent antīquae dērīsuī caerimōniae et sacrōrum quondam veterrimī rītūs religiōnum novārum superstitiōnibus occīdērunt, et meritō hūmānum genus tot miseriārum angustiīs premitur, tot labōrum excruciātur aerumnīs.” 4. et hominēs, brūtum genus et quod situm sub lūmine est caecitāte ingenitā nequeuntēs vidēre, audent assevērāre furiōsī quod vōs crēdere nōn ērubēscitis sānī.


CHRISTIANITY’S NOVELTY IS NO DISPARAGEMENT (2.66–67, 71–75)
66. 2. nam quod nōbīs obiectāre cōnsuēstis, novellam esse religiōnem nostram et ante diēs nātam propemodum paucōs neque nōs oportuisse antīquam et patriam linquere et in barbarōs rītūs peregrīnōsque trādūcī, ratiōne istud intenditur nūllā. 3. quid enim sī hōc modō culpam velīmus īnflīgere priōribus illīs atque antīquissimīs saeculīs, quod inventīs frūgibus glandēs sprēverint et repudiāverint arbuta, quod corticibus contegī et amicīrī dēsierint pellibus, postquam vestis excōgitāta est textilis ūsū et commoditāte succīnctior, aut quod strūctīs domibus et lautiōribus successibus īnstitūtīs nōn antīquās adamāverint casulās nec sub rūpibus et cavernīs praeoptāverint ut bēluae permanēre? 4. commūne est omnibus et ab ipsīs paene incūnābulīs trāditum bona malīs anteferre, inūtilibus ūtilia praepōnere, et quod esse cōnstiterit pretiōsius, laetius, id cōnsectārī et petere in eōque dēfīgere spem salūtis et salūtārium commodōrum.
67.1. itaque cum nōbīs intenditis āversiōnem ā religiōne priōrum, causam convenit ut īnspiciātis, nōn factum, nec quid relīquerimus oppōnere, sed secūtī quid sīmus potissimum contuērī. nam sī mūtāre sententiam culpa est ūlla vel crīmen et ā veteribus īnstitūtīs in aliās rēs novās voluntātēsque migrāre, crīminātiō ista et vōs spectat, quī totiēns vītam cōnsuētūdinemque mūtāstis, quī in mōrēs aliōs atque aliōs rītūs priōrum condemnātiōne trānsistis. 2. numquid enim quīnque in classēs habētis populum distribūtum, vestrī ōlim ut habuēre maiōrēs? numquid magistrātūs per populum creātis? mīlitāria, urbāna, commūnia quae sint comitia scītis? servātis dē caelō aut ōtiōsās facitis obnūntiātiōnibus āctiōnēs? sī parātis bella, signum mōnstrātis ex arce aut fētiālia iūra tractātis? per clārigātiōnem repetītis rēs raptās aut Mārtium discrīmen obeuntēs spem proeliī sūmitis et ex acūminibus auspicātis? 3. in potestātibus obeundīs lēgēs cōnservātīs annāriās; in dōnīs, in mūneribus Cinciās; in cohibendīs cēnsōriās sūmptibus? in penetrālibus et caeligenīs perpetuōs fovētis focōs? sacrās facitis mēnsās salīnōrum appositū et simulācrīs deōrum? cum in mātrimōnia convenītis, togā sternitis lectulōs et marītōrum geniōs advocātis? nūbentium crīnem caelibārī hastā mulcētis? puellārum togulās Fortūnam dēfertis ad Virginālem? mātrēsfamiliās vestrae in ātriīs operantur domōrum industriās testificantēs suās? pōtiōnibus abstinent vīnī? affīnibus et propinquīs ōsculārī eās iūs est, ut sōbriās comprobent atque abstēmiās sē esse?
: : :
69.1. sed novellum nōmen est nostrum et ante diēs paucōs religiō est nāta quam sequimur. — ut interim concēdam id quod nōbīs obicitur intentiōnis esse nōn falsae, quid est enim in negōtiīs hominum quod vel operā corporis et manibus fīat vel sōlīus animī disciplīnā et cognitiōne teneātur, quod nōn ex aliquō coeperit tempore et in ūsum exierit experientiamque mortālium? medicīna, philosophia, mūsica, cēteraeque omnēs artēs quibus vīta est exstrūcta et expolīta commūn@īs@ēs@ cum hominibus nātae sunt, et nōn potius nūper — quīnimmō paene paulō ante — agitārī, intellegī, celebrārīque coepērunt? 2. antequam Tagēs Tuscus ōrās contingeret lūminis, quisquam hominum sciēbat aut esse nōscendum condiscendumque cūrābat an fulminum cāsibus aut extōrum aliquid significārētur in vēnīs? quandō sīderum mōtūs aut ratiō coepta est genethliaca scīrī? nōn post Theutin Aegyptium aut post Atlantem, ut quīdam ferunt, gestātōrem, baiulum, tibicinem illum ac dēstinam caelī?
70.1. sed quid ego haec parva? ipsī dīī immortālēs, quōrum modo adītis templa et nūmina suppliciter adōrātis, sīcut vestrīs litterīs atque opīniōnibus trāditur, nōn esse, nōn scīrī ab temporibus coepērunt certīs et impositīs nōminum appellātiōnibus nuncupārī? 2. nam sī vērum est ex sāturnō atque eius uxōre iovem suīs cum frātribus prōcreātum, ante nūptiās et partūs Ōpis nusquam fuerat iuppiter, iuppiter tam suprēmus quam stygius, nusquam salī dominus, nusquam iūnō, quinimmō alius nūllus genitōribus duōbus exceptīs caelī habitābat in sēdibus, sed ex eōrum concubitū conceptī et nātī sunt et spīritum hausēre vītālem. 3. certō ergō ā tempore deus esse iuppiter coepit, certō cultūs et sacrificia commerērī, certō frātribus in potestātibus antepōnī. ...
: : :
71.1. "sed quod agimus nōs, novum est, quod autem vōs, prīscum est et nimiae vetustātis": - et quid istud aut vōs iuvat aut nostram causam ratiōnemque contrīstat? nova rēs est quam gerimus, quandōque et ipsa vetus fīet: vetus quam vōs agitis, sed temporibus quibus coepit nova fuit ac repentīna. religiōnis autem auctōritās nōn est tempore aestimandā sed nūmine, nec colere quā diē sed quid coeperis, convenit intuērī. 2. "ante trecentōs annōs religiō, inquit, vestra nōn fuit". - et dīī vestrī nōn fuērunt ante mīlia annōrum duo. "quibus istud ratiōnibus colligī aut quibus supputātiōnibus potest?". - nōn difficilibus, nōn obscūrīs, sed quās possit vidēre quī volet et contrectāre, quemadmodum dīcitur, manibus. 3. "quis iovem cum frātribus genuit?". - geniālibus Ōpis adiūnctus sāturnus, ut vōs fertis, caelō atque hecatā prōcreātus. "quis pīcum, faunī patrem atque avum latīnī?". - sāturnus, ut vōs īdem vestrīs scrīptīs atque auctōribus trāditīs. 4. ergō sī haec ita sunt, sequitur ut pīcus et iuppiter germānitātis sibi sociātī sint iūre, utpote ūnō ex sanguine ūnōque ex sēmine prōcreātī. "cōnsentāneum est ita esse quod dīcitur". - ab iove et pīcō quot sunt generis usque ad latīnum gradūs? "trīnī, ut indicat seriēs". - vultis faunus, latīnus et pīcus annīs vīxerint vīcēnīs atque centēnīs? "ultrā enim negātur posse hominis vītā prōdūcī". - aestimātiō iūsta et liquida est". - trecentī ergō sunt plēnī et sexāgintā post hōs annī? "rēs ita est, ut indicat supputātiō". - cuius socer latīnus fuit? "aenēae". - <aenēās>genitor cuius? - "<ascaniī> albānī oppidī conditōris". - quot apud albam rēgnātum est annīs? "quadringentīs et prope bis dēnīs". - aetātis urbs rōmā cuius esse in annālibus indicātur? "annōs dūcit quīnquāgintā et mīlle aut nōn multum ab hīs minus". 5. - ergō ab iove, quī frāter est pīcī quīque pater est minōrum et reliquōrum deōrum, annī ad haec tempora prope mīlia duo sunt aut plēnī, ut largiāmur aetātī. quod cum redarguī nōn possit, nōn tantum recēns nāta religiō ostenditur quam obītis, set īnfantēs et parvulōs esse ipsōs adhūc deōs, quibus taurōs atque aliās hostiās cum perīculō corruptiōnis suggeritis, quōs oportēbat adhūc mammīs atque stillātō lacte nūtrīrī.
72.1. "at religiōnēs vestrae multīs annīs praecēdunt nostram, et eō sunt vēriōrēs quod vetustātis auctōritāte mūnītae sunt". - et quid eās prōdest annīs quam plūrimīs anteīre, cum ā certō coeperint tempore, autspatiī cuius sunt mīlia annōrum duo saeculōrum tantīs comparāta cum mīlibus? 2. ac tamen nē causam tam longā prōdere dissimulātiōne videāmur, nisi molestum est, dīcite, omnipotēns et prīmus deus novellā vōbīs vidētur rēs esse, et quī eum venerantēs colunt, inaudītās incognitās repentīnās agitāre atque indūcere religiōnēs? 3. estne illō antīquius quicquam, aut quod eum praecēdat rē tempore nōmine potest aliquid invenīrī? nōnne sōlus ingenitus, immortālis et perpetuus sōlus est? quis caput ac fōns rērum ests nōn ipse? cui dēbet aeternitās hoc ipsum quod nuncupātur aeternitās? nōn ipsī? īnfīnīta ut prōdeant saecula, nōn ex eius perpetuitāte perficitur? indubitābile istud et vērum. 4. nōn ergō quod sequimur novum est, sed nōs sērō addidicimus quidnam sequī oporteat <ac>colere aut ubinam convenīret spem salūtis adfīgere et salūtāria subsidia conlocāre. nōndum enim adfulserat quī viam mōnstrāret errantibus et cālīgine in altissimā cōnstitūtīs cognitiōnis lūmen inmitteret et ignōrātiōnis discuteret caecitātem.
73.1. sed causa in <nōs>huiusmodī vertitur sōla? quid, vōs aegyptiaca nūmina, quibus serāpis atque Īsis est nōmen? nōn post pīsōnem et gabīnium cōnsulēs in numerum vestrōrum rettulistis deōrum? quid, phrygiam mātrem, cuius esse conditor indicātur vel midās vel dardanus, nōn cum hannibal poenus rēs italas raperet et terrārum exposceret prīncipātum, et nōsse et scīre coepistis et memorābilī religiōne sancīre? 2. sacra cereris mātris nōn quod vōbīs incognita essent, adscīta paulō ante, obtentum est ut graecā dicantur novitātem ipsam testificante cognōmine? nōn doctōrum in litterīs continētur, apollinis nōmen pompiliāna indigitāmenta nescīre? ex quō appāret et liquidum est, et hunc vōbīs fuisse incognitum, post autem aliquandō coepisse esse et nōtum. 3. sī quis igitur vōs interroget, cūr eōrum nūminum quōrum modo fēcimus mentiōnem tam sērō suscēperitis cultum, respōnsūrōs vōs certum est: aut quia illōs nūper deōrum esse in numerō nesciēbāmus, aut quia nunc sumus ā vātibus monitī, aut quia in rēbus asperrimīs beneficiīs eōrum sumus auxiliīsque servātī. 4. quodsī hoc ā vōbīs rēctē exīstimābitis dīcī, et ex nostrīs partibus ratiōne cōnsimilī exīstimātōte esse respōnsum. religiō nostra nunc nāta est: nunc enim missus advenit quī eam nōbīs ostenderet, quī in eius indūceret vēritātem, quī deus mōnstrāret quid sit, quī ad eius nōs cultum ab rēbus opīnābilibus āvocāret.
74.1. "et quid, inquit, est vīsum deō rēgī ac prīncipī, ut ante hōrās, quemadmodum dīcitur, pauculās sospitātor ad vōs chrīstus caelī ex arcibus mitterētur?". - interrogāmus et nōs contrā: quae causa, quae ratiō est, ut nōn suīs aliquandō reddantur mēnsibus tempora, sed sērius hiemēs, sērius aestās atque autumnitās fīant? 2. cūr post messēs ārefactās atque extīncta frūmenta nōnnumquam dēcidant pluviae, quās rēbus oportuit incolumibus lābī et temporis opportūnitātibus ministrārī? immō illud exquīrimus potius, cūr, sī herculem oportuit nāscī, sī aesculāpium mercurium līberum aliōsque nōnnūllōs, quī et conciliīs adiungerentur deōrum et mortālibus aliquid ūtilitātis adferrent, tam sērō ā iove sint prōditī, ut sōla illōs posteritās scīret, superiōrum vērō ignōrāret antīquitās? 3. ratiōnem aliquam fuisse dicētis. ratiō ergō et hīc fuit, cūr nōn nūper sed hodiē sospitātor nostrī generis advenīret. "quaenam igitur ratiō est?". - nōn īmus īnfitiās nescīre nōs. neque enim prōmptum est cuīquam deī mentem vidēre, aut quibus modīs ōrdināverit rēs suās homō animal caecum et ipsum sē nesciēns ūllīs potest ratiōnibus cōnsequī: quid oporteat fierī, quandō vel quō genere, ipse rērum cūnctārum pater, moderātor et dominus scit sōlus. 4. nec sī ego nequīverō causās vōbīs exprōmere, cūr aliquid fīat illō vel hōc modō, continuō sequitur ut īnfecta fīant quae facta sunt et āmittat rēs fidem quae generibus virtūtum tantīs et [potestātibus] potestātum indubitābilis esse mōnstrāta est.
75.1. tū oppōnās et referās: "cūr tam sērō ēmissus est sospitātor?". - in īnfīnītīs, perpetuīs saeculīīs nihil omnīnō dīcendum est sērum. ubi enim fīnis et initium nūllum est, nihil praemātūrum est, nihil tardum. tempus enim ā fīnibus et extrēmitātibus nōscitur, quae habēre nōn potest seriēs et immoderāta continuātiō saeculōrum. 2. quid enim sī rēs ipsae, quibus opem conveniēbat ferrī, oportūnitātem istam temporis exigēbant? quid sī alterīus condiciōnis antīqua, alterīus fuēre sequentia? quid sī prīscīs aliter subvenīrī, aliter dēbuit posteriōribus cōnsulī? 3. nonne litterās audītis commemorantēs vestrās fuisse hominēs ōlim sēmideōs, hērōas, cum immānibus corporibus atque vastīs? nōn īnfantēs sub ūberibus mātrum centēnāriōs legitis ēdidisse vāgītum, quōrum ossa variīs in regiōnibus ēruta vī? repertōribus fēcērunt fidem hūmānōrum reliquiās esse membrōrum? 4. potest ergō fierī, ut tum dēmum ēmīserit chrīstum deus omnipotēns, deus sōlus, postquam gēns hominum frāctior et īnfirmior coepit nostrā esse nātūrā. sī quod hodiē factum est, ante milia fierī potuisset annōrum, fēcisset istud rēx summus, aut sī post totidem milia id quod hodiē factum est dēbuisset inplērī, nihil deum cōgēbat necessāriās temporum nōn expectāre mēnsūrās. ratiōnibus fīxīs peraguntur rēs eius et quod semel dēcrētum est fierī nūllā potest novitāte mūtārī.